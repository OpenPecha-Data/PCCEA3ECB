/ / /rgyud kyi rgyal po dpal kye rdo rje'i byung tshul dang brgyud pa'i bla ma dam pa rnams kyi rnam par thar pa ngo mtshar rgya mtsho bzhugs so//

oM swa sti siddhaM/ rgyud kyi rgyal po dpal kye rdo rje'i byung tshul dang / brgyud pa'i bla ma dam pa rnams kyi rnam par thar pa ngo mtshar rgya mtsho zhes bya ba/ bla ma
dam pa'i zhabs la spyi bos gus par phyag 'tshal lo/ / /gang gi gsung gi nyin byed 'od zer gyis/ / /bdag blo'i snying gi mun pa kun bsal nas/ / /ma nor chos don dri med ston
mdzad pa'i/ / /rtog med mtshan can dpal ldan bla mas skyong / / /rdo rje 'chang dbang gsung ngag bdud rtsi'i rgyun/ / /zhal nas snyan du brgyud pa'i man ngag gis/ / /rgyud
don zab mo'i dgongs pa gsal mdzad pa/ / /sa skya'i bla chen rnams la bdag cag dad/ / /rgyud rnams kun gyi yang dag nges pa'i don/ / /gsang chen rnal 'byor gnyis su med
pa'i rgyud/ / /rdo rje'i tshig gyur bdun brgya lnga bcu pa'i/ / /byung tshul brgyud pa'i rnam thar 'dir bshad bya/ / /'dir rdo rje theg pa'i byung tshul rnam par bzhag
pa la/ spyi don gnyis pa theg pa chen po thun mong ma yin pa'i 'dod tshul gtan la dbab pa la gsum/ rdo rje theg pa spyi yi byung tshul/

rgyud 'di nyid kyi byung tshul/ byung ba'i chos la 'chad nyan bya tshul lo/ / /dang po la sangs rgyas sangs rgyas pa'i dus nam yin pa sogs spyi rnam ltar ro/ / /gnyis pa la
gsum/ ston pas gsung tshul/ sdud pa pos bsdus tshul/ de ji ltar 'phel ba'i tshul lo/ / /dang po la gnyis/ spyir ston pa chos kyi sku yis gsung tshul dang / bye brag tu longs
sprul gnyis kyis gsung tshul lo/ / /dang po ni/ ston pa chos kyi sku'i bzhugs pa'i gnas ni/ dpyad par bya ba bden pa gnyis kyis bsdus pa'i chos thams cad la/ dpyod byed
lhag mthong so sor rtog pa'i shes rab kyis dpyad nas/ dpyad pa'i chos sku nyid thams cad du snang zhing thim pa'i tshul gyis khyab par bzhugs te/ mdor na bzhugs par bya
ba'i gnas bden pa gnyis kyi bsdus pa'i chos thams cad la'o/ / /bzhugs pa po ston pa ni bcom ldan 'das kye rdo rje thugs yang dag pa'i ye shes bsgrub bya'i rig pa chos

kyi sku rang byung gi ye shes chen po zhes bya ba des/ rigs drug gi sems can thams cad kyi chos nyid rang bzhin gyi chos sku dang / ji lta ba bzhin du mngon du gyur pa'i sangs
rgyas kyi thugs rtogs pa chos kyi sku'i ye shes dang gnyis su med pa'i chos nyid do/ / /bzhugs pa'i tshul/ chos kyi sku de kun rdzob tu chos thams cad du snang bas na/
de las byung ba'i tshul gyis khyab cing bzhugs la/ don dam pa dag pa dang / ma dag pa'i chos te/ de bzhin nyid du thim zhing 'gro bas na bdag nyid gcig pa'i tshul gyis
bzhugs so/ / /dus ni/ dus gsum mnyam pa nyid du mi 'gyur bar rtag tu bzhugs shing / 'khor dang chos ni ston pa de nyid kyi rnam 'phrul te/ don dam par na phun sum tshogs
pa lnga tha dad du grub pa med de/ rdo rje gur las/ 'di ni rang byung bcom ldan 'das/ / /lha yi bdag po gcig pu nyid/ / /thams cad bdag nyid rtag tu bzhugs/ / /zhes dang
/ de'i 'grel par/ 'di ni zhes bya ba ni/ 'dis ni rtag tu da ltar 'byung ba'o/ / /rang byung zhes bya ba ni/ don dam par rgyu la sogs pa med pa'i phyir ro/ / /bcom ldan 'das
zhes bya ba la/ bha ga ni dbang phyug la sogs pa drug ste/ de 'di la yod pas bcom ldan 'das so/ / /de skad du/ dbang phyug dang ni gzugs bzang dang / / /dpal dang grags
dang ye shes dang / / /brtsams pa phun sum tshogs ldan pa/ / /drug po 'di dag bcom par bshad/ / /ces sogs gsungs/ gcig pu zhes bya ba ni gnyis su med pa ste/ chos sku'i
tshul gyis so/ / /zhes dang / sambu Ta las/ rang byung ngo bo 'di nyid ni/ / /chos kyi sku zhes rab tu

grags/ / /zhes gsungs so/ / /gnyis pa la gnyis/ longs sku rgyu'i he ru kas gsung tshul dang / sprul sku 'bras bu'i he ru kas gsung tshul lo/ / /dang po ni/ gnas nges pa 'og
min stug po bkod pa'i zhing du/ ngo bo nges pa zla ba chu shel nor bu'i 'od can gyi rdo rje 'chang chen po longs spyod rdzogs pa'i sku zhal brgyad phyag bcu drug pas/ 'khor
nges pa rdo rje snying po la sogs pa sa bcu'i byang chub sems dpa' rnams la/ chos nges pa dpal kye rdo rje'i rgyud rnams dus nges par rgyun mi chad du gsungs pa yin te/
ji skad du/ gang yang 'og min zhing khams ni/ / /ye shes snang ba rgyas pa'i phyir/ / /bcom ldan rdo rje 'chang chen gyis/ / /rgyun mi chad cing khyab pa dang / / /rtag
cing 'gyur med mchog gis ni/ / /gsang chen 'di ni kun tu ston/ / /zhes gsungs so/ / /de'ang longs sku la 'das grongs mi mnga' bar sa bcu'i byang sems kyi dbus su/ theg
chen gyi chos la rdzogs par longs spyod pa'i snang ba rgyun mi chad pa'i phyir rtag pa zhes bya'i/ 'gyur med kyi rtag brtan du 'dod pa ni ma yin te/ slob dpon lha'i rigs
kyi blo gros kyis/ chos kyi sku ni rang bzhin rtag pa'o/ / /longs spyod rdzogs pa'i sku ni 'khor mor bzhugs pas rtag pa'o/ / /sprul pa'i sku ni rgyun mi chad pas rtag pa'o/
/ /zhes gur 'grel du gsungs pa'i phyir ro/ / /gnyis pa la bzhi/ dang por sprul sku mchog gis gsung tshul/ phyis shAkya seng ges bzlas te gsung tshul/ / /bzlas te gsungs
pa'i dgos pa/ de la rtsod pa spang ba'o/ / /dang po la gnyis/ gsung

pa'i rgyu dang / tshul ji ltar gsungs pa'o/ / /dang po ni/ dzambu'i gling 'dir dbang phyug la sogs pa 'jig rten pa chen po rnams 'dul ba'i phyir gsungs te/ de'ang rgyud rgyas
pa las 'byung ba'i don/ bla ma gong ma rnams kyis gsungs bzhin bshad na/ sngon khams gsum las/ gzugs med pa'i khams la ni bdag po med la/ gzugs khams kyi bdag po tshangs
pa dang / 'dod khams rgya che ba'i bdag po dbang phyug chen po dang / 'dod khams rgya chung ba'i bdag po gzhan 'phrul dbang byed kyi bdud sdig to can dang / ri rab kyi
rtse man chad gling bzhi'i bdag po/ dbang ldan na gnas pa'i drag po dbang phyug chen po ste gtso bo bzhi dang / de dag gi chung ma gau rI la sogs pa brgyad 'khor 'dod khams
kyi tshangs pa la sogs pa dregs pa can brgyad dang / de dag la yang rang gi 'khor dang chung ma la sogs pa bsam gyis mi khyab pa dang ldan pa rnams 'dod chags shas che
bas/ spyod lam dus bzhir chung ma dang 'khyud/ zhe sdang shas che bas mi mang po bsad nas de dag gi sha khrag la rol/ gti mug shas che bas rgyu 'bras dang de kho na'i don
la rmongs/ 'dod yon lnga rang dgar spyod cing / dzambu gling gi mi thams cad dbang du bsdus nas/ rang yang las log pa la zhugs shing / gzhan dag kyang 'god par byed la/
dregs pa'i rlom tshig kyang smra'o/ / /de'i tshe longs sku rgyu'i he ru kas/ drag po dbang phyug 'khor bcas 'dul ba'i phyir/ dgongs pa sna tshogs pa'i dam tshig chen pos
rnam par rol pa'i rdo rje zhes bya ba'i ting nge 'dzin la bzhugs te/ ba spu'i

bu ga nas dkyil 'khor gyi 'khor lo sna tshogs pa gling bzhi bye ba phrag brgyar gdul bya'i don du spros shing / khyad par du dzambu'i gling 'dir/ sprul sku 'bras bu'i he ru
ka bcom ldan 'das kye rdo rje zhal brgyad phyag bcu drug pa dang / drag po'i chung ma brgyad dang ming mthun pa'i gau rI la sogs pa'i lha mo brgyad sprul nas dbang phyug
rang dang / de bas che ba gsum dang bcas pa bcom ldan 'das nyid kyi gdan du mdzad/ dregs pa can brgyad ni lha mo brgyad kyi gdan du byas/ zhes rnam bshad dag ldan du 'byung
la/ gdan gyi dag pa las/ drag po'i 'khor che shos ni gtso bos mnan/ drag po rang ni ghasma rIs mnan no zhes bshad do/ / /dbang phyug gi chung ma brgyad dang / de dag
gi 'khor bsam gyis mi khyab pa ni phrin las pa'i tshul gyi dur khrod brgyad du bskrad nas de rnams kyi zhe sdang btul/ tsumbha dang bsrub pa la sogs pa bde ba chen po'i rnam
'phrul gyis 'dod chags btul/ sngags la sogs pa gsung gi sgras gti mug btul bar mdzad de/ mdor na dbang phyug 'khor bcas kyis 'jig rten pa rnams ma rungs par byas pas/
de dag 'dul ba'i ched du'o/ / /gnyis pa ni/ de ltar dus dbang phyug 'khor bcas btul ba'i rjes kho na la gnas rdo rje btsun mo'i bha ga'i nang du tshud pa'i gzhal yas khang
par ston pa bcom ldan 'das kye rdo rjes 'khor 'jig rten las 'das pa du ma la/ chos kye rdo rje 'bum phrag bdun gyi bdag nyid can gyi rtsa ba'i rgyud kyi rgyal po chen
po dang / 'bum phrag lnga pa zhes bya ba rtog pa'i rgyud dang / de'i rgyud phyi ma

dpal phyag rgya chen po thig le/ phyi ma'i phyi ma ye shes snying po/ thun mong ma yin pa'i bshad pa'i rgyud ye shes thig le/ rgyud sde gzhan dang thun mong gi bshad rgyud
dpal sampu Ta 'bum phrag sum cu so drug pa/ snying po'i rgyud grub pa nges bstan thig le/ 'bras bu'i rgyud de kho na nyid sgron me rnams gsungs te/ ye shes thig le las/ de
nas gzhan nyon bdag gis bshad/ / /ji ltar rgyud kyi rim pa bzhugs/ / /dpal dang ldan pa'i rin chen rgyud/ / /'bum bdun gyis ni mtshan zhes bya/ / /de ni gtso bo'i rtsa
ba'i rgyud/ / /sku brgyad bdag nyid rab kyi mchog / /de brtag kye yi rdo rje ni/ / /'bum lnga yi ni mtshan zhes bya/ / /dpal ldan phyag rgya che thig le/ / /de yi phyi ma'i
rgyud du dran/ / /ye shes snying por grags pa'i rgyud/ / /de yi phyi ma'i phyi ma'o/ / /dga' mo ye shes thig le sgra/ / /bshad pa'i rgyud ni gsang ba che/ / /grub pa nges
bstan thig le ni/ / /zhal bzang mo de snying po dang / / /de kho na nyid sgron me'i mtshan/ / /'bras bu'i rgyud grags 'chad par 'gyur/ / /de bdun du ni bdag gis bshad/
/ /ces gsungs so/ / /gal te 'bum phrag lnga pa la sogs pa'i rgyud rnams shAkya thub pa'i sngon rol du gsungs pa gang gis shes zhe na/ mkha' 'gro rgya mtsho'i rgyud rtsa
'grel las/ rgyud chen po mkha' 'gro rgya mtsho la sogs pa 'dir 'dus pa'i gzugs 'bum phrag sum cu rtsa drug gis rtsa ba'i mdo rnam par 'chad pa por gyur to/ / /rgya che ba
ni du ma'o/ / /mdor bsdus pa stong phrag brgyad cu rtsa bzhi ni chos kyi phung po'i tshad de 'di ni nges pa'o/ / /'bum phrag sum cu rtsa

drug gi rgyud rgya chen po de'i dbus nas yongs su bsdus pa'i gzugs snying po lta bu chung ngu mkha' 'gro rgya mtsho de ltar 'di'i ming du bshad pa'o/ / /ri rab rdul zhes bya
ba la sogs pa rgyun chad med par rab tu 'bab pa ste/ de bzhin du bshad do/ / /slar yang rtsod pa'i dus su rgyud chen por mngon par brjod pa 'bum phrag sum cu rtsa drug
pa shAkya seng ges gsungs so/ / /de'i nang nas slar yang rdo rje phag mo la sogs pa'i ma mo 'dus pa rnams kyis rgyud 'di rdo rje'i gnas su bcom ldan 'das las thos pas/ phan
tshun rjes su bstan par byas nas bsdu bar mdzad pa ste/ gang bcom ldan 'das kyis gsungs pa de la mngon par dga' ba ste/ tshig 'di la zhes bya ba ni gzhung gi tshad la
yang ngo / / /lhag ma gzhan pa'i sems can rnams grol zhes bya ba la sogs pa ni rab tu gsungs pas so/ / /rnal 'byor zhes bya ba ni rnal 'byor rgya mtsho'o/ / /ye shes zhes
bya ba ni ye shes rgya mtsho zhes bya ba'o/ / /sdom pa zhes bya ba ni sdom pa rgya mtsho'o/ / /bya ba zhes bya ba ni bya ba rgya mtsho'o/ / /de kho na nyid ces bya ba ni
de kho na nyid rgya mtsho'o/ / /'di rnams zhes bya ba ni rgyud lnga po 'di rnams la mkha' 'gro rgya mtsho zhes bya ba 'di gtso bo ste/ rgyud kyi rgyal po rgyud lnga dang
mnyam pa rgya mtsho zhes drug po mdor bsdus pa rgyud kyi rgyal po gzhan gyi ming can no/ / /zhes rnal 'byor rgya mtsho dang / ye shes rgya mtsho la sogs pa rgyud gzhan lnga
dang / de lnga char dang mnyam pa'i mkha' 'gro rgya mtsho'i rgyud 'bum phrag sum cu so drug pa ste/ rgyud drug po de

rnams ni/ shAkya thub pa'i sngon rol du gsungs par bshad la/ ye shes rgya mtsho'i rgyud ni 'bum phrag lnga pa yin te/ phyag rgya chen po thig le las/ ye shes rgya mtsho kye
rdo rje/ / /'bum phrag lnga yi bdag nyid rgyud/ / /gang zhig khyod kyis de nyid gsungs/ / /zhes bshad pa'i phyir ro/ / /gal te rtsod dus su'ang mkha' 'gro rgya mtsho 'bum
phrag gsum cu so drug po gsungs par bshad do zhe na/ de ni rgyud chen por mngon par brjod pa zhes bya ba yin gyi/ mkha' 'gro rgya mtsho ni ma yin no/ / /'o na da lta'i
mkha' 'gro rgya mtsho'i bsdus rgyud 'di de las phyung ba yin pa'i phyir/ mkha' 'gro rgya mtsho zhes pa'i mtshan mi 'thad par thal ba'i skyon yod do zhe na/ med de dper na/
kye rdor 'bum lnga las brtag gnyis phyung ba yin kyang / brtag gnyis la 'bum lnga zhes pa'i mtshan med pa bzhin no/ / /des na 'bum phrag bdun pa ni/ 'bum lnga'i rtsa rgyud
du bshad pa'i phyir thog mar gsungs par grub cing / phyag rgya chen po thig le ni/ rtsa rgyud 'bum phrag lnga bstan ma thag pa'i rjes su gzhan ma yin pa'i 'khor gyi dbus
su gsungs so/ / /zhes 'grel par bshad pa'i phyir dang / ye shes thig le ni bshad rgyud yin la/ rtsa rgyud nam gsungs pa'i tshe/ bshad rgyud gsungs pa mi 'gal zhing /
rgyud de nyid las/ kye bcom ldan 'das ma 'ongs pa'i dus yang dag par gsang ba'i rgyud 'di skal ba dang ldan pa'i sems can rnams la sus bshad par 'gyur/ bcom ldan 'das kyis
bka' stsal pa/ dpal phyag na rdo rje mgon pos bshad par bya'o/ / /zhes gsungs pa'i phyir dang / de kho na nyid sgron ma ni/ rgyud de nyid las/ gsang ba chen po'i rgyud
'di ni/ / /shes pa dang ni bshad pa su/ / /bcom ldan 'das kyis bka' stsal pa/ byang phyogs dpal rdo rje'i gnas u rgyan du

rgyal po indra bhU ti zhes bya bas/ shes pa dang bshad pa dang sems can la gsal bar byed do/ / /ces phyis gsang sngags 'byung bar lung bstan pa'i phyir/ rgyud 'di rnams thog
mar gsungs pa yin no/ / /'o na bshad rgyud rdo rje phreng ba'i 'grel par bde mchog gsung tshul bshad nas/ de'i rjes su dzambu'i gling 'di nyid du/ ma ga dhAr bdud bzhi
btul ba'i don du/ dpal dgyes pa rdo rje'i rgyud bstan pa chen po dang chung ngu'i rgyud bshad pa'i rgyud dang bcas pa bstan par mdzad do/ / /zhes bshad pa dang 'gal zhe na
mi 'gal te/ de'i rgyud chen po ni 'bum phrag bdun pa yin la/ chung ngu ni 'bum phrag lnga pa yin zhing / bshad pa'i rgyud ni ye shes thig le la sogs pa yin no/ / /des na
thog mar bde mchog gi chos 'khor bskor nas/ de nas dgyes pa rdo rje'i rgyud de rnams gsungs te/ slar yang sangs rgyas pa'i tshul bstan nas/ dgyes pa rdo rje'i rgyud chung
ngu rnams gsungs pa yin la/ bde mchog gi rgyud ni phyis gsungs pa med pa'i phyir ro/ / /gnyis pa ni/ ston pa nges don du mngon par rdzogs par sangs rgyas te/ gsang sngags
mtha' dag gsungs nas/ slar yang dzambu'i gling gi mi rnams kyi phyir/ dga' ldan du dam pa tog dkar por 'khrungs pa la sogs pa mdzad pa bcu gnyis kyis sangs rgyas pa'i
tshul bstan te/ theg pa gsum gyi 'khor lo bskor nas/ chags bral gyi lam gyis 'dul bar mi nus pa rnams kyi don du/ gsang sngags kyi rgyud sde bsdus pa 'ga' zhig gsungs shing
/ khyad par rtsa rgyud bsdus pa dpal

kye rdo rje zhes bya ba brtag pa gnyis kyi bdag nyid can dang / bsdus rgyud thun mong ma yin pa'i bshad rgyud 'phags pa mkha' 'gro ma rdo rje gur dang / rgyud gzhan dang thun
mong gi bshad rgyud dpal sambu Ta rnams gsungs pa las/ 'dir rtsa rgyud kyi dbang du byas na/ gnas phun sum tshogs pa rdo rje btsun mo'i bha ga ni/ dka' 'grel rdo rje'i
tshig btu bar/ gnas phun sum tshogs pa gsal bar bya ba'i phyir/ bha ga ces bya ba smros te ye shes kyi bdag nyid kyi phyir/ bem po ma yin pa'i khang pa brtsegs pa gru bzhi
sgo bzhi pa/ 'jig rten las 'das pa'i rgyan gyi khyad par gyis spras pa/ tshad med pa'i bsod nams kyi rgyu las byung ba de ni bha ga ste de na'o/ / /'di nyid gang yin zhe
na skal ba dang ldan pa de dag la ni/ rgyal po'i khab la sogs pa tha mal pa'i gnas 'di dag nyid de ltar snang ba'o/ / /zhes gsungs so/ / /ston pa phun sum tshogs pa ni/
sprul pa'i sku bcom ldan 'das kye rdo rje zhal brgyad phyag bcu drug pa ste/ rgyud phyi ma las/ phyag ni bcu drug zhal brgyad pa la sogs pa gsungs so/ / /'dir gtum ston
sogs bod kyi 'grel byed kha cig sku gsung thugs snying po kye rdo rje bdag med ma/ ku ru kulle rnams kyis gsungs par 'dod mod/ bstan pa gcig la ston pa drug 'byung ba shin
tu ngo mtshar ro/ / /'khor phun sum tshogs pa ni rdo rje snying po la sogs pa dpa' bo'i 'khor bye ba phrag brgyad cu dang / bdag med la sogs pa rnal 'byor ma'i 'khor ri
rab kyi rdul dang mnyam pa dang / gzhan yang 'gro ba rgyud yongs su dag pa lha dang mi bsam gyis mi khyab pa

dang bcas pa'o/ / /dus phun sum tshogs pa ni/ dka' 'grel rdo rje'i tshig btu bar/ 'di ltar bcom ldan 'das kyi sprul pa'i sku mi lo brgyad cur dzambu'i gling du bzhugs pa de
srid la/ rgyud rin po che 'di ni yang nas yang du ma gsungs kyi/ dus gcig na lan cig gsungs pa kho na ste/ de bas na/ 'di yi dus ni dus gzhan las khyad par du 'phags pa
kho na'o/ / /zhes gsungs so/ de ltar phun tshogs bzhi 'dzom pa'i tshe/ chos phun sum tshogs pa gsung bar bzhed nas/ ston pas rdo rje snying po la spyan gyis gzigs zhal 'dzum
pa mdzad de/ thugs dpal gyi be'u las 'od zer phyung nas bskul bas rdo rje snying po stan las langs te/ bla gos phrag pa gcig tu gzar nas pus mo g.yas pa'i lha nga sa
la btsugs te/ thal mo sbyar ba btud nas/ ye shes kyi dbang po de bzhin gshegs pa thams cad kyi sku dang gsung dang thugs kyi snying po rje btsun gsang ba las ches shin tu
gsang ba'ang bstan par 'tshal na/ de rnams ji lta bu zhig lags zhes zhus pas/ e ma ho zhes pa ngo mtshar che ba'i tshig dang / legs so zhes gtang rag byin nas/ zhus pa dang
lan gyi sgo nas brtag pa gnyis kyi bdag nyid le'u nyi shu rtsa gsum/ shlau ka bdun brgya lnga bcu pa'i rgyud 'di gsungs pa dang / de bzhin du nam mkhar bem bcas dwang
ba dang / zhes sogs kyis bsdus rgyud dam thun mong ma yin pa'i bshad rgyud 'phags pa mkha' 'gro ma rdo rje gur gsungs pa dang / 'di skad bdag gis thos pa'i dus zhes sogs
kyis rgyud gzhan dang thun mong gi bshad rgyud dpal

yang dag par sbyor ba rnams gsungs te/ 'di dag kyang drang don du dus rim can du gsungs par mngon no/ / /gsum pa ni/ ma 'ongs pa'i gang zag shes rab chung zhing tshe thung
ba/ dbang po rtul ba rnams kyis rtsa rgyud chen po rnams gzung bar mi nus pas/ de dag gi don du rtsa rgyud dang bshad rgyud bsdus pa rnams gsungs pa yin te/ / /rdo rje gur
las/ bcom ldan 'das ji ltar na spros pa las bsdus pa lags/ bskal pa bzang po las byang chub sems dpa' rnams dang / so so skye bo tshe thung bar 'gyur na ji ltar na de rnams
'dzin par 'gyur/ ji ltar na de rnams thos par 'gyur/ ji ltar na sems par 'gyur/ bcom ldan 'das ji ltar na skye bo phal pa tshe thung bar 'gyur/ rdo rje 'dzin pas bka'
stsal pa/ re zhig gang dag slob dpon du gyur pa de rnams rtsa ba'i ltung bar 'gyur ba dang / gang dag spyod pa po de rnams mi dge bcu'i las kyi lam la spyod par 'gyur ba
dang / gang dag so so skye bo de dag srog chags gsod par 'gyur ba dang / gang dag ma mo'i tshogs rnams gcig tu 'dod pa la zhen par 'gyur ba ste/ de'i phyir na rgyud rnams
kyi bstan pa rgyas pa ma yin no/ / /zhes gsungs shing / de'i don yang / slob dpon shAnti pas/ de bas na bsam gtan gyi bdud rtsi'i ro ma myong bas/ thos pa dang bsam pa'i
shes rab tsam la chags bzhin du 'chi ba'i dus byed par ma gyur cig snyam du dgongs pas ched du gzhung rgyas pa mi snang bar byin gyis brlab pa'o/ / /zhes bshad do/ / /kha
cig rgyud 'bum phrag lnga pa 'dar byed kyi gling na yod do zhes 'chad pa ni lung 'di dang

'gal lo/ / /bzhi pa ni/ gal te de nyid kyis gdul bya rnams kyi phyir rtsa rgyud rgyas pa dang / ma 'ongs pa'i gdul bya rnams kyi phyir rtsa rgyud bsdus pa gsungs pa yin na/
rtsa rgyud bsdus pa dang por ma gsungs pa'i phyir/ phyis bzlas te gsung zhes pa mi 'thad do zhe na/ skyon med de rtsa rgyud 'di'i tshig don mtha' dag 'bum phrag lnga pa
na tshang bar bzhugs pa las/ slar yang nyung ngu'i rgyud 'di logs su gsungs pa'i phyir/ phyis bzlas te gsung zhes pa nyid 'thad de/ / /rgyas pa ni gur rgyan du shes par bya'o/
gnyis pa ni/ drang don gyi dbang du byas na/ rgyud sde rnams kyi 'grel par rang gi zhu ba po gang yin gyis bsdus par bshad pas 'dir rtsa ba'i rgyud dang / sampu Ta
ni rdo rje snying pos bsdus la/ rdo rje gur ni bdag med mas bsdus so/ / /zhes bla ma dag gsungs la/ nag po pa'i 'grel chung las rdo rje snying pos bsdus par bshad do/ / /nges
don gyi dbang du byas na de ltar ston pa dang 'khor dang nyan pa dang sdud pa po tha dad du zhen cing de la mos pa'i gang zag drang ba'i don du/ ston pa nyid kyi ye
shes kyi rnam 'phrul/ ston pa dang 'khor dang sdud pa po tha dad du snang bar ston pa yin gyi/ rgyud tha dad du gyur pa ma yin te/ kye rdo rje las/ 'chad po nga chos kyang
nga / / /rang gi tshogs ldan nyan pa nga / / /zhes gsungs pas so/ de ltar na rang las tha dad pa lta bu'i sdud pa pos bsdus par bstan pa'ang gdul bya drang ba'i don yin
gyi/ yang dag par na ston pa nyid kyi e waM ma ya zhes sogs gsungs pa las/ dbang po rnon pos rgyud

thams cad kyi don mdor bsdus nas bstan par go / /rtul pos sdud pa pos gling gzhi gsungs par go ba yin gyi/ sangs rgyas kyis chos bstan pa'i dus phyis sdud pa pos bcug pa'i
tshig ma yin te/ yin na rgyud ston pa pos de la bshad pa mdzad pa mi rigs pa la/ rgyud du ma las gleng gzhi'i bshad pa gsungs pa'i phyir/ ston pa nyid kyis gsungs par nges
te/ gsang ba grub pa las/ slob dpon phal cher 'di skad brjod/ / /dpal ldan 'dus pa mdangs chen gyi/ / /rgyud kyi sdud par byed pa po/ / /dpa' bo 'jig rten dbang phyug zer/
/ /bla ma'i zhabs kyi bka' drin gyis/ / /dpal ldan 'dus pa sdud pa po/ / /gzhan dag yod pa ma yin zhes/ / /bdag nyid 'ba' zhig smra bar byed/ / /rgyud mdzad pa ni thugs
rdo rje/ / /gsung pa po de brjod pa'ang de/ / /de las gzhan dag yod min pas/ / /bde chen las gzhan gsungs pa med/ / /'di skad bdag thos tshig gang dang / / /bzhugs zhes
bya ba'i tshig gnas pa/ / /thugs kyi rdo rje bdag nyid kyi/ / /sangs rgyas kun la bstan pa yin/ / /zhes so/ / /gsum pa la gnyis/ 'phags pa'i yul du 'phel tshul dang / de
bod du ji ltar byung ba'i tshul lo/ / /dang po ni/ sprul pa'i sku ye shes kyi mkha' 'gro mas/ rnal 'byor gyi dbang phyug birWa pa la/ rgyud dang man ngag mtha' dag gdams
shing / snyan brgyud bzhis byin gyis brlabs te/ 'di dag gi lo rgyus kyang rje btsun chen pos mdzad pa ltar shes par bya'o/ / /slob dpon des mthu stobs kyi dbang phyug Dombhi
he ru ka la gdams te/ de'ang slob dpon 'di rgya gar shar

phyogs bhaM ga lar sku 'khrungs nas/ de'i nags gseb na sgrub pa mdzad cing bzhugs pa la/ yul de na grong khyer ra Da zhes bya ba'i tshogs pa chen po yod la/ de'i rgyal po de
ha ra zhes bya bas slob dpon gyi yon bdag byas nas/ khab kyi yang thog tu spyan drangs nas bla mar bzung ste/ nyin re zhing phyag 'tshal zhing gdams ngag zhus pas/ rgyal
po'i blon po rnams gros byas nas/ slob dpon gyi phyag rgya rigs ngan g.yung mo yin pas slob dpon gyi zhabs spyi bos blangs pas/ rgyal po rigs ngan du song / des 'bangs
thams cad kyang rigs ngan du song bas/ de la dag byed kyi thabs dgos/ de'ang gzhan gang gis kyang mi dag pas slob dpon nyid mes bsreg dgos zer nas/ rgyal po la slob dpon
bsreg par zhu phul bas/ der ma gnang yang blon po rnams kyis dbang med bsreg par 'dug nas/ 'di dag mi mos pa bzlog pa'i thabs shig mdzad na snyam pa la/ slob dpon gyis rgyal
po'i bsam pa mkhyen nas/ stag mi zan gcig la zhon nas/ g.yung mo 'phongs su bskyon/ dug sbrul mang pos lus brgyan nas/ grong khyer du spyod pa la byon pas de dag thams
cad dad par gyur to/ / /de nas slob dpon nam mkhar gshegs pas rgyal pos bdag rjes su gzung du gsol/ zhes zhus pas/ nam mkha' nas bdag med ma'i sgrub thabs bdud rtsi 'od
gsungs shing / je mtho je mthor gyur nas sgrub thabs rdzogs pa dang mi snang bar gyur to/ / /de'i tshe rgyal pos bdud rtsi 'od yi ger bkod pa yin no zhes grag go / /yang
lugs cig la stag la bcibs nas nags khrod du byon

pa la/ yul mi rnams kyis seng ldeng la sogs pa'i shing mang po bcer nas me la bsregs pas/ slob dpon gyi zhal nas rgyal po la/ thal ba zhag bdun du srungs shig ces gsungs nas
mes bkrongs so/ / /de nas rgyal po nang par phyin pas/ / /me'i phung por 'dug pa la ngu zhing bskor ba byas so/ / /de nas me shi nas thal bar 'dug pa la zhag bdun du bskor
ba byas pas/ nang par thal phung gi dkyil nas slob dpon kye rdo rje lha dgu'i rnam par byas te nam mkha' la gshegs so/ / /der rgyal pos bdag rjes su gzung bar zhu byas
pas/ sngar bzhin bdud rtsi 'od gsungs so zhes grag go / /de lta bu'i slob dpon des kye rdo rje'i sgrub thabs dang / bdag med ma'i sgrub pa'i thabs dang / tshogs kyi 'khor
lo dang / de nyid bcu pa la sogs pa mdzad do/ / /des paNDi ta a la la badzra la gsung ste/ des kyang kye rdo rje phyag gnyis pa'i sgrub thabs sogs mdzad do/ / /des dpal
ldan nags khrod pa chen po la gsung / des grub thob garbha ri pa la gsung / 'dis dran pa gcig pa'i sgrub thabs mdzad cing / rgyud la 'jug pa'ang mdzad do zhes grag go /
/slob dpon de rnams kyis kyang mchog gi dngos grub thob pa kho na yin no/ / /des slob dpon dza ya shrI dznyA na zhes bya ba yongs su rdzogs pa'i paNDi tar gyur nas/ gsang
sngags la sgrub pa mdzad cing 'tsho ba bsod snyoms la brten pas na/ rje btsun bsod snyoms pa chen por grags pa de la gsung / des slob dpon mi thub zla ba la gsungs te/
'di la grub pa ma thob par bzhed pa dang / thob par bzhed pa gnyis las/ dang po ltar na/ slob dpon de'i rigs rgyal rigs/ yul ma ga dhA yin la/ dge 'dun phal chen sde pa la
rab tu byung nas/ rig pa'i gnas lnga dang / khyad par du rgyud sde bzhi la shin tu mkhas pas/ dpal na lendra'i

paNDi tar gyur pa dang / thugs rgyal cher skyes te/ mi thub zla ba shi ba na gsang sngags gang du 'gro zhes gsungs pas/ de slob dpon bsod snyoms pas gsan nas/ nga yod bzhin
du de skad zer ba/ khyod la las kyi sgrib pa dpag tu med pa yod pas/ de sbyang pa'i thabs la 'bad dgos zhes gsungs pa la/ ji ltar bya zhes zhus pas/ srin bu pad pa'i dong
du zhag bdun bsdad dgos zhes gsungs nas bsdad pas/ shi la thug par song ste/ zhag bdun 'das pa dang / bla ma'i zhal nas khyod kyis sgrib pa byang ste/ dngos grub dpag tu
med pa thob par 'gyur bas/ sgrub pa gyis/ gzhan don du bstan bcos mang po rtsoms shig ces gnang ba la brten nas/ rtsa rgyud la dka' 'grel ku mu ti dang / sgrub thabs yan
lag drug pa/ bdag med ma'i sgrub thabs/ 'byung po thams cad pa'i gtor ma'i cho ga / /gur rigs bsdus pa'i sgrub thabs/ de thams cad kyi dkyil 'khor gyi cho ga bzang po yongs
bzung zhes bya ba rnams mdzad do/ / /de lta bu'i slob dpon de sgrib pa sbyang dka' bas sbyang dka' zla ba dang / rtsod pa gzhan gyis thub dka' bas thub dka' zla ba zhes
kyang zer te/ de gnyis ka yang durdza ya tsandra zhes pa'i sgra las 'byung ngo / / /yang grub pa thob par bzhed pa ltar na/ slob dpon de nub phyogs u rgyan gyi yul dza
landha ra'i gnas na sgrub pa mdzad pa'i tshe/ yul de'i phyogs gcig na dmangs phal pa cig la/ bud med mtshan nyid dang ldan pa/ las rgya'i rten du rung ba cig yod la/ de
dmangs phal pa cig la dga' zhing

gnas pa la/ skabs shig tu gnas der mkha' 'gro ma rnams tshogs 'khor gyi rdzas bsogs pa mthong nas/ mos kyang shing tog la sogs pa khyer nas phyin pas mo yi khyo rtog pa ngan
pa zhugs nas tshogs 'khor gyi rdzas bsogs pa'i sgo khang gi shing gseb tu bsdad pas/ nam phyed nas mo byung ste/ shing bu dang bcas pa khyer nas u rgyan du phyin te tshogs
'khor byas pas/ slob dpon gyis mkhyen nas/ / /skal ba dang mi ldan pa'i mi shing rtsa'i nang du zhugs so/ / /zhes gsungs pas thams cad kyis shes te/ shing rtsa'i mi khyod
dmangs rigs/ lhan cig skyes pa'i bu mo'i gan du 'ongs pa ma legs zhes brjod cing / slob dpon gyis rkang mgyogs kyi sngags brjod nas skad cig la rang sar bkye/ shing
yang ma nyams par rang gi sgo khang du btsugs so/ / /der dran pa rnyed nas nga yi chung ma 'di 'dre yin par 'dug pas gsod snyam pa dang / slob dpon gyis de mkhyen nas rnal
'byor ma rnams la kha sbyar 'byed pa'i cho ga gsungs pas/ ma he cig yod pa de'i khong du kye rdo rje zhugs nas/ de'i rwa rtses khyo yi lte ba la brdungs te bsad do/ de
nas bud med des ro khyer te/ yang tshogs 'khor la phyin pas/ ro de skye ba bdun pa'i shar song nas/ slob dpon gyi gtso byas tshogs 'khor la 'dus pa thams cad mkha' spyod
kyi dngos grub thob po zhes grag go / /des paNDi ta pradznyA indra ru tsi ra zhes bya ba/ gsang mtshan dpa' bo rdo rjer grags pa dang / paNDi ta sgra gcan 'dzin bzang po
dang / seng ge rdo rje ste slob ma'i mchog gsum la gdams pa las/ sgra gcan 'dzin bzang pos/ paNDi ta ga ya dha ra la gsungs/ dpa' bo rdo rje bod du byon te rin chen 'bar
ba

brtsams so/ / /gnyis pa ni/ bstan pa phyi dar gyi tshe/ lha bla ma ye shes 'od kyis rtsa rgyud brtag pa gnyis pa bsgyur ro zhes 'byung yang / bshad bka' la sogs ma 'phel bar
snang la/ dus phyis rdo rje 'chang gnyis pa 'brog mi shAkya ye shes zhes bya bas rgya gar du byon nas/ mkhas pa sgo drug la pha rol tu phyin pa dang / sngags kyi gzhung
lugs thams cad mkhas pa bslabs te/ yul du 'byon khar rgya gar shar phyogs su byon nas/ dge slong dpa' bo rdo rje las/ kye rdo rje'i rgyud gsum yan lag dang bcas pa dang
/ man ngag du ma zhus te bod du byon nas/ rgyud gsum yan lag dang bcas pa'i cha mtha' dag bsgyur/ phyis paNDi ta ga ya dha ra bod du byon pa'i tshe/ rgyud rkyang man ngag
gi bshad pa dang / gsung ngag rin po che lam 'bras bu dang bcas pa'i man ngag rnams tshang bar zhus te/ thos bsam gyi sgo nas gtan la phab pa yin no/ / /lotstsha ba chen
po des slob ma bsam gyis mi khyab pa la gsungs kyang / 'dir gzhung tshar ba'i slob ma bzhi ni/ mnga' ris pa gsal ba'i snying po/ 'khon dkon mchog rgyal po/ se ston kun rig
'phags pa chos snang ste bzhi las mnga' ris pa gsal ba'i snying pos/ rtsa rgyud kyi tshig 'grel dang / bsdus don la sogs pa mdzad nas/ 'khon sgyi chu ba dgra lha 'bar
la gsungs/ des rje btsun sa skya pa chen po la gdams so/ / /yang se ston kun rig gis zhang dgon pa ba la gsungs/ de dang 'khon dkon mchog rgyal po gnyis char kyis rje btsun
sa skya pa chen po la gdams so/ / /de ltar

brgyud pa'i bka' bab du ma dang ldan pa'i bla ma de nyid las/ rje btsun bsod nams rtse mos gsan nas/ rgyud sde spyi'i rnam gzhag dang / rtsa rgyud dang sambu Ta gnyis kyi bsdus
don dang rnam bshad la sogs pa mdzad do/ / /de las rje btsun rin po che grags pa rgyal mtshan gyis gnas nas/ rgyud gsum gyi mngon par rtogs pa rin po che'i ljon shing
dang / rtsa rgyud kyi rnam bshad dag ldan dang / rdo rje gur gyi bsdus don dang / rnam bshad la sogs pa mdzad do/ / /de las chos kyi rje dpal ldan sa skya paNDi tas gsan
nas/ bdag med ma'i stod 'grel la sogs pa mdzad do/ / /de las chos kyi rgyal po 'phags pa rin po ches gsan nas/ rtsa rgyud kyi mchan bu dang bsdus don la sogs pa mdzad do/
/ /de las bla ma dga' ldan bkra shis dpal gyis gsan nas/ rtsa rgyud kyi spyi don dang gzhung don rin po che'i sgron ma gnyis mdzad do/ / /de las chos rje brag phug pa
bsod nams dpal gyis gsan/ de las bla ma blo gros brtan pas gsan/ de las bla ma dam pa dpal ldan tshul khrims kyis gsan/ de las bdag gi bla ma thams cad mkhyen pas gsan te/
'di ni rgyud gsum char gyi brgyud pa yin no/ / /yang rtsa rgyud rkyang pa'i brgyud pa ni/ 'gro mgon chos kyi rgyal po las bla ma 'jam skya nam mkha' dpal gyis gsan/ de
las bla ma dpal ldan seng ges gsan/ de las chos kyis rje bsod nams rgyal mtshan dpal bzang pos gsan/ de las bla ma dam pa dpal ldan tshul khrims kyis gsan/ de las bdag gi
bla ma thams cad mkhyen pas gsan/ de las bdag gis spyir mdo sngags kyi chos du ma dang / khyad par

du rgyud gsum gyi dbang bka' bshad bka' lung bka' rnams dang / dag pa gsum gyi khrid dang / sgo drug chos 'brel la sogs pa man ngag du ma zhus so/ gsum pa la lnga/ 'chad pa
po slob dpon gyi mtshan nyid/ nyan pa po slob ma'i mtshan nyid/ dpon slob 'grel brtag tshul/ brtags nas 'chad nyan bya tshul/ de ltar byas pa'i 'bras bu'o/ / /dang po ni
rtsa rgyud du/ rang 'dod lha mnyam rnal 'byor pa/ / /rab mthong sngags kyi pha rol son/ / /zhes dang / rdo rje gur las/ dal zhing zab mo'i chos dang ldan/ / /rig pa thams
cad mkhas par bcas/ / /sbyin sreg dkyil 'khor sngags shes shing / / /rab gnas gtor ma'i pha rol son/ / /de nyid bcu ni rnam par rig / /nyan thos spyod pa srung ba po/ /
/sngags spyod rim par gus pa dang / / /gzugs bzang mthong na dga' ba dang / / /dkyil 'khor bri zhing bzlas par ldan/ / /rtsa ba'i ltung ba 'joms pa po/ / /sngags dang lus
skyob sbyor ba yis/ / /'jig rten rnams ni bde bar byed/ / /ces dang phyag rgya chen po thig le las/ dbang bskur yod dang de nyid shes/ / /ye shes shes dang thugs rje che/
/ /yan lag rlabs chen dpa' bo dang / / /ser sna med dang rang bzhin bzang / / /skal ldan mtshan nyid thams cad rdzogs/ / /phrag dog yul ni rnam par spangs/ / /rtag tu
dga' ba'i yid ldan pa/ / /'dod chags chen po gcig pu'i yid/ / /slob pa de ni shes pas na/ / /bla ma de lta bu la bya/ / /zhes gsungs pa'i mtshan nyid dang ldan pa'o/ / /gnyis
pa ni ye shes thig le

las/ / /slob ma khrims ldan dul zhing dad pa can/ / /rlabs chen zab mo'i theg pa bsten par byed/ / /rnam rtog 'dam gyis rtag tu ma gos shing / / /mkhas shing blo rno thugs
rje'i bdag nyid can/ / /zhes gsungs so/ / /gsum pa ni/ de lta bu'i dpon slob phan tshun skyon yon legs par brtag dgos te/ phyag rgya chen po thig le las/ / /ji ltar bsregs
la sogs pas gser/ / /ji ltar mkhas pas rin po che/ / /ji ltar bde ldan bu mo ni/ / /de ltar slob ma brtag par bya/ / /de bas thams cad rab 'bad de/ / /phan tshun so sor
brtag par bya/ / /de ltar min na skyon du 'gyur/ / /nam yang dngos grub 'thob mi 'gyur/ / /zhes gsungs pa ltar skyon yon legs par brtags nas/ spang bya'i slob dpon dang
slob ma'i mtshan nyid ldan pa rnams dor nas/ bsten bya'i mtshan nyid can rnams slob dpon tu sbrel lo/ / /de lta ma yin na skyon du 'gyur te/ bla ma lnga bcu pa las/ bla ma
dang ni slob ma dag / /mtshungs par dam tshig nyams 'gyur bas/ / /dpa' bos dang po slob dpon dang / / /slob ma'i 'brel ba brtag par bya/ / /zhes gsungs pas so/ / /bzhi
pa la gsum/ slob ma dang / slob dpon dang / tshogs pas bya ba'o/ / /dang po ni/ de ltar brtags pa'i snod dang ldan pa'i slob ma des/ bsten rung gi slob dpon de la/ phyag
dang maNDal sngon du 'gro bas gsol ba gdab ste/ sdom 'byung las/ thal mo sbyar ba byas nas ni/ / /gus pa'i yid kyis gsol ba gdab/ / /ces so/ de ltar ma byas na skyon du 'gyur
te/ rdo rje gur las/ gang gis slob dpon gsol ma btab/ / /'dir ni rigs su skye ba med/ / /ces

so/ / /des kyang / bla mas ston par mi spro na/ slar yang mchod pas mnyes par byas la/ lan gsum du gsol ba gdab ste/ bla ma lnga bcu par/ pus btsugs thal mo sbyar ba yis/ /
/nyan sogs 'dod la gsol gsum gdab/ / /ces gsungs pas so/ / /gnyis pa ni/ legs so sbyin pa sngon du 'gro bas/ rgyud don rtogs dka' zhing / dam tshig dang sdom pa bsrung dka'
la/ nyams na nyes pa che bas gnyis ka phung bar 'gyur ba'i tshul bshad de/ rdo rje phreng bar/ ji ltar seng ge'i 'o ma ni/ / /sa yi snod du bzhag mi bya/ / /de bzhin
rnal 'byor chen po'i rgyud/ / /snod min dag la sbyin mi bya/ / /slob ma skad cig de la 'chi/ / /'di dang pha rol du ni phung / / /snod min man ngag rab bshad na/ / /slob
dpon dngos grub nyams par 'gyur/ / /zhes pa'i don bshad/ de yang gsol ba 'debs na/ thog mar dbang bskur nas snod du rung bar byed dgos te/ phyag rgya chen po thig las/ dang
por re zhig slob ma la/ / /dbang rnams lan gcig bskur ba yis/ / /de tshe gsang chen bshad pa yi/ / /nges par snod du gyur pa'o/ / /zhes gsungs so/ / /de nas dug la sngags
kyis btab pa bzhin du/ slob ma'i rgyud dbang bskur bas dag par byas nas rgyud bshad de/ phyag rgya chen po thig le las/ ji ltar dug la rang sngags kyis/ / /dag par byas
nas bdud rtsir 'gyur/ / /de bzhin slob ma dbang sogs kyis/ / /lus ni dri ma med par 'gyur/ / /zhes so/ / /de ltar rgyud dag par byas nas bshad thabs kyi man ngag las

'byung ba ltar bshad do/ / /gsum pa ni/ slob mas phyag dang maNDal sngon du 'gro bas gsol ba gdab/ slob dpon gyis srung 'khor bsgom/ gnyis kas rgyud kyi srung ma rnams la gtor
ma 'bul/ skyabs 'gro sems bskyed rdo rje sems dpa'i bsgom bzlas dang / bla ma'i rnal 'byor rnams sngon du 'gro bas lhag pa'i lha'i bskyed rim gyi ngang la 'chad nyan
bya'o/ / /lnga pa ni/ rgyud kyi don bshad pa dang / nyan pas rgyud don ji lta ba bzhin rtogs te/ de dag gi don bsgoms pas phyag rgya chen po mchog gi dngos grub thob par
'gyur te/ ye shes snying por/ man ngag thob pa las brtson 'grus chen po dang ldan pa yin na/ tshe 'di nyid la sangs rgyas gsungs/ rdo rje 'dzin pa thob par 'gyur ro/ / /zhes
gsungs so/ / /de ltar bdag gis rgyud kyi byung tshul dang / / /brgyud pa'i rnam thar 'chad nyan bya tshul sogs/ / /sngon chad sa 'og gter bzhin gyur pa rnams/ / /yang
dag lung gis brgyan nas rnam par sbyar/ / /rgyud dang de 'grel gong ma'i gsung rab las/ / /rnam mang lung gi chu rgyun drangs pa yi/ / /legs bshad ngo mtshar rgya mtsho
che 'di la/ / /don gnyer ngang pa'i tshogs kun ci dgar rol/ / /'di bris dge ba bsil zer byed pa des/ / /mtha' yas 'gro ba'i ngan rtog pad mo'i tshal/ / /rab tu zum nas rnam
dag gsung rab kyi/ / /'od dkar mkhas pa'i khrod du 'char bar shog / /ces pa 'di ni dus gsum gyi rgyal ba sras dang bcas pa thams cad kyi ngo bo sde snod gsum dang rgyud
sde bzhi la sogs pa'i bde bar gshegs pa'i gsung rab dgongs

'grel dang bcas pa la dbang 'byor pas/ gdul bya rnams kyi re ba skong bar mdzad pa'i bdag nyid yongs su rdzogs pa'i paNDi ta chen po chos rje thams cad mkhyen pa ye shes rgyal
mtshan dpal bzang po'i zhabs rdul spyi bos blangs pas sdom pa gsum phyin ci ma log pa thob cing / chos dang zang zing gi bka' drin gyis nye bar bskyangs pa/ shAkya'i
dge slong kun dga' bzang po la chos 'di don du gnyer zhing blo gros phun sum tshogs pa dang ldan pa/ dge bshes sangs rgyas blo gros kyis yang yang bskul zhing / byang bu'i
rkyen sbyar ba la brten nas/ sa skyong gi lo nag pa zla ba'i tshes lnga la chos grwa chen po dpal sa skyar sbyar ba'o// // //

